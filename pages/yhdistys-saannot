<p>Käyttäjän ystävät ry:n 7.1.2014 rekisteröidyt säännöt</p>

<h3>I Yleistä</h3>

<p>1 § Yhdistyksen nimi on Käyttäjän ystävät ry ja kotipaikka Espoo. Yhdistys toimii Aalto-yliopiston ylioppilaskunnan läheisyydessä. Ulkomaanyhteyksissä voidaan käyttää englanninkielistä nimeä Friends of the User. Yhdistys voi käyttää nimestä lyhennettä KäY.</p>
 
<img src="/images/2pyk.png" alt="2§" style="float: right; padding: 14px;" />

<p>2 § Yhdistyksen tarkoituksena on yhdistää käytettävyysalan opiskelijoiden ja muiden alasta kiinnostuneiden verkostoitumista ja ammattitaitoa, sekä edistää yleistä tietoisuutta käytettävyydestä ja siihen liittyvistä asioista. 
</p>
 
<p>3 § Tarkoituksensa toteuttamiseksi yhdistys voi järjestää illanviettoja, ekskursioita, työpajoja ja muuta tavoitteita edistävää vastaavaa toimintaa. Yhdistys voi tehdä yhteistyötä muiden yhdistysten ja alan yritysten kanssa sekä kerätä ja välittää tietoa alasta.
</p>
 
<p>4 § Toimintansa tukemiseksi yhdistys voi ottaa vastaan lahjoituksia ja testamentteja sekä toimeenpanna rahankeräyksiä ja arpajaisia hankittuaan asianmukaisen luvan. Yhdistys voi omistaa toimintaansa varten tarpeellista kiinteätä ja irtainta omaisuutta.</p>
 
<h3>II Jäsenet ja maksut</h3>
 
<p>5 § Jäseneksi haluavan tulee ilmoittaa asiasta hallitukselle, joka hyväksyy
jäsenet. Korkeakoulun tai yliopiston ylioppilaskunnan jäsen voidaan hyväksyä
opiskelijajäseneksi, muut kannatusjäseneksi. Opiskelijajäsenen on erottava opiskelijajäsenyydestä valmistumisensa jälkeen ja hänet voidaan hyväksyä tällöin kannatusjäseneksi. Vain opiskelijajäsenillä on oikeus äänestää
yhdistyksen kokouksissa. </p>

<p>Jäsenet ovat velvollisia ilmoittamaan hallitukselle mahdollisista nimen- ja osoitteenmuutoksista. Opiskelijajäsenet ovat lisäksi velvollisia ilmoittamaan opintojensa päättymisestä. Saavutetut jäsenoikeudet säilyvät.</p>


<img src="/images/6pyk.png" alt="6§" style="float: right; padding: 14px;" />
 
<p>6 § Jäseniltä voidaan periä jäsenmaksu kerran vuodessa. Kannatusjäsenillä voi olla eri
jäsenmaksu kuin opiskelijajäsenillä. Hallitus voi katsoa eronneeksi jäsenet jotka
ovat laiminlyöneet jäsenmaksunsa yli puolen vuoden ajan.</p>
 
<p>7 § Hallitus voi erottaa jäsenen joka ei täytä jäsenyysehtoja, on laiminlyönnyt säännöissä määrättyjä velvollisuuksiaan tai on aiheuttanut huomattavaa vahinkoa yhdistykselle. Erotettavalla on oikeus tulla kuulluksi ennen päätöstä. Erotettu voi pyytää, että asia käsitellään
uudelleen yhdistyksen kokouksessa. Pyyntö pitää tehdä kuukauden kuluessa
hallituksen päätöksestä ja hallituksen pitää järjestää yhdistyksen kokous
mahdollisimman pian.</p>

<h3>III Kokoukset</h3>

<p>8 § Yhdistyksen kokoukset kutsutaan koolle vähintään viikkoa aikaisemmin julkaisemalla kutsu yhdistyksen verkkosivuilla ja sähköpostilistalla.</p>
 
<p>9 § Kevätkokouksessa helmi-maaliskuussa vahvistetaan edellisen vuoden
toimintakertomus ja tilinpäätös sekä päätetään, myönnetäänkö vastuuvapaus
niille, jotka ovat hoitaneet yhdistyksen hallintoa edellisenä vuonna. </p>
 
<p>10 § Syyskokouksessa loka-marraskuussa valitaan puheenjohtaja ja muu hallitus
sekä toiminnantarkastajat seuraavaksi kalenterivuodeksi. Lisäksi
hyväksytään seuraavan kalenterivuoden toimintasuunnitelma ja talousarvio sekä päätetään
jäsenmaksujen suuruus ja eräpäivä.</p>
 
<h3>IV  Hallitus ja talous</h3>
 <img src="/images/11pyk.png" alt="11§" style="float: left; padding: 14px;" />

<p>11 § Hallitukseen kuuluu 3–7 jäsentä, puheenjohtaja mukaan luettuna. Hallitus
on päätösvaltainen kun läsnä on yli puolet jäsenistä.</p>
 
<p>12 § Hallitus voi valita keskuudestaan varapuheenjohtajan hoitamaan puheenjohtajan tehtäviä, kun tämä on estynyt tai esteellinen.
</p>

<p>13 § Yhdistyksen nimen kirjoittaa puheenjohtaja tai hallituksen oikeuttama
henkilö.</p>

<p>14 § Toiminnantarkastajiksi valitaan kaksi hallituksesta riippumatonta henkilöä ja
varalle yksi.</p>
 
<p>15 § Yhdistyksen tilikausi on kalenterivuosi.</p>
 
<p>16 § Yhdistyksen kokous ja hallitus voivat erityisiä tehtäviä varten asettaa hallituksen alaisia toimikuntia ja toimihenkilöitä. Tällöin on määrättävä toimikausien pituudet, kuitenkin enintään kalenterivuosi. Yhdistyksen kokouksen tai hallituksen asettaman toimikunnan toimintaan voi ilmoittaa halukkuutensa kuka tahansa yhdistyksen jäsen kiinnostuksensa mukaan.</p>
 
<h3>V  Muuta</h3>

<img src="/images/17pyk.png" alt="17§" style="float: right; padding: 14px;" />

<p>17 § Sääntöjen muuttamisesta ja yhdistyksen purkautumisesta päätetään
kahdessa peräkkäisessä yhdistyksen kokouksessa, joiden väli on vähintään
kaksi viikkoa ja enintään kolme kuukautta. Päätökseen vaaditaan
molemmissa kokouksissa vähintään 3/4 enemmistö annetuista äänistä.</p>
 
<p>18 § Yhdistyksen purkautuessa tai tullessa lakkautetuksi sen varat siirtyvät Aalto-yliopiston ylioppilaskunnalle käytettäväksi näiden sääntöjen 2§:n mukaiseen tarkoitukseen 3§:n mukaisin keinoin.</p>