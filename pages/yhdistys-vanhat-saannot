<p>Käyttäjän ystävät ry:n säännöt</p>

<h3>1. luku: Nimi, kotipaikka, tarkoitus ja kieli</h3>
 
<p>1§ Nimi ja kotipaikka</p>

<p>Yhdistyksen nimi on Käyttäjän ystävät. Ulkomaanyhteyksissä voidaan käyttää englanninkielistä nimeä Friends of the User. Yhdistys voi käyttää epävirallisissa yhteyksissä lyhennettä KäY. Yhdistyksen kotipaikka on Espoon kaupunki. Yhdistys toimii Aalto-yliopiston ylioppilaskunnan (AYY) läheisyydessä. Näissä säännöissä yhdistyksestä käytetään myös nimitystä yhdistys.</p>
 
<img src="/images/2pyk.png" alt="2§" style="float: right; padding: 14px;" />
<p>2§ Yhdistyksen tarkoitus ja toiminta</p>

<p>Yhdistyksen tarkoituksena on edistää käytettävyydestä kiinnostuneiden opiskelijoiden ja muiden alasta kiinnostuneiden ihmisten verkottumista, toimia heidän yhdyssiteenään, kehittää jäsenien ammattitaitoa sekä lisätä yleisesti ihmisten tietoisuutta käytettävyydestä ja siihen liittyvistä asioista. Käytettävyydellä tarkoitetaan käyttäjäkeskeistä tuotteen tai työympäristön kehittämistä sekä tuotteiden helppokäyttöisyyden arviointia. Tarkoituksensa toteuttamiseksi yhdistys järjestää jäsenilleen alaan liittyviä tapahtumia, koulutusta ja projekteja, pitää yhteyttä alan yhdistyksiin ja järjestöihin, ylläpitää yhdistyksen maksuttomia internet-sivuja sekä tekee alaan liittyviä aloitteita ja esityksiä. Järjestettävät tapahtumat ovat jäseniltoja, excursioita, luentoja ja muita vastaavanlaisia tapahtumia.</p>
 
<p>3§ Toiminnan tukeminen</p>

<p>Toimintansa tukemiseksi yhdistys voi kerätä jäsenmaksuja sekä voi ottaa vastaan lahjoituksia, ja testamentteja sekä toimeenpanna rahankeräyksiä ja arpajaisia hankittuaan asianmukaisen luvan. Yhdistys voi omistaa toimintaansa varten tarpeellista kiinteätä ja irtainta omaisuutta.</p>
 
<p>4§ Yhdistyksen kieli</p>

<p>Yhdistyksen virallinen kieli on suomi.</p>
 
<h3>2. luku: Jäsenet ja maksut</h3>
 
<p>5§ Jäsenet</p>

<p>Yhdistyksen jäseniä ovat opiskelija-, ulko-, kannatus- ja kunniajäsenet. Yhdistyksen opiskelijajäseneksi voidaan hyväksyä jokainen yhdistyksen toiminnasta kiinnostunut korkeakoulun tai yliopiston ylioppilaskunnan jäsen. Yhdistyksen ulkojäseneksi voidaan hyväksyä yhdistyksen toiminnasta kiinnostunut henkilö, jota ei voida hyväksyä opiskelijajäseneksi. Yhdistyksen kannatusjäseneksi voidaan hyväksyä yhdistyksen toimintaa tukeva henkilö tai oikeuskelpoinen yhteisö. Yhdistyksen kunniajäseneksi voi yhdistyksen kokous kutsua henkilön, joka on erityisesti ansioitunut yhdistyksen toiminnassa tai muuten merkittävästi edistänyt sen pyrkimyksiä. Esityksen kunniajäseneksi kutsumisesta tekee hallitus, mutta myös kymmenen (10) yhdistyksen jäsentä käsittävällä ryhmällä on siihen oikeus.</p>

<img src="/images/6pyk.png" alt="6§" style="float: right; padding: 14px;" />
 
<p>6§ Jäsenluettelo</p>
<p>Yhdistyksen on pidettävä kaikista jäsenistään jäsenluetteloa. Jäsenet ovat velvollisia ilmoittamaan hallitukselle mahdollisista nimen- ja osoitteenmuutoksista.</p>
 
<p>7§ Jäsenmaksut</p>

<p>Jäsenet ovat velvollisia suorittamaan kalenterivuosittain yhdistykselle mahdollisen jäsenmaksun. Mahdollisen jäsenmaksun suuruudesta määrää yhdistyksen vaalikokous, erikseen kullekin jäsenryhmälle. Kunniajäsenet on vapautettu jäsenmaksusta.</p>

<p>8§ Yhdistyksestä eroaminen</p>

<p>Jäsen voi erota yhdistyksestä ilmoittamalla siitä kirjallisesti yhdistyksen hallitukselle tai sen puheenjohtajalle tai ilmoittamalla erosta yhdistyksen kokouksessa pöytäkirjaan merkittäväksi.</p>
 
<p>9§ Yhdistyksestä erottaminen</p>

<p>Jäsen katsotaan eronneeksi, mikäli hän ei ole suorittanut mahdollista jäsenmaksuaan (2) kahden kuukauden kuluessa ilmoitetusta eräpäivästä tai jäsentä ei tavoiteta hänen ilmoittamistaan yhteystiedoista kahden (2) kuukauden sisällä. Hallitus voi erottaa jäsenen, joka on törkeästi toiminut vastoin yhdistyksen tarkoitusta. Ennen päätöksen tekemistä asianomaiselle jäsenelle on varattava tilaisuus selityksen antamiseen asiassa paitsi milloin erottamisen syynä on jäsenmaksun maksamatta jättäminen. Erottamispäätös on viipymättä toimitettava kirjallisena erotetulle jäsenelle.</p>
 
<p>10§ Erottamispäätöksestä valittaminen</p>

<p>Erotetulla jäsenellä on oikeus kirjallisesti valittaa päätöksestä yhdistyksen kokoukselle, jonka täytyy tällöin vahvistaa päätös kolmen neljäsosan (3/4) enemmistöllä annetuista äänistä. Valitus on toimitettava hallitukselle kolmenkymmenen (30) vuorokauden kuluessa hallituksen kokouksen tarkastetun pöytäkirjan julkistamisesta yhdistyksen virallisella ilmoitustaululla ja se on käsiteltävä lähinnä seuraavassa yhdistyksen kokouksessa, kuitenkin viimeistään kuudenkymmenen (60) vuorokauden sisällä valituksen jättöpäivästä.</p>
 
<h3>3. luku: Yhdistyksen kokoukset</h3>
 <img src="/images/11pyk.png" alt="11§" style="float: left; padding: 14px;" />

<p>11§ Yhdistyksen kokoukset</p>

<p>Yhdistyksen kokouksia ovat vuosikokous, vaalikokous ja ylimääräiset kokoukset.</p>
 
<p>12§ Vuosikokous</p>

<p>Vuosikokous on pidettävä helmi-maaliskuussa ja siinä on käsiteltävä ainakin:</p>

<ol>
   <li>toimintakertomus edelliseltä vuodelta</li>
   <li>tuloslaskelma ja tase liitetietoineen</li>
   <li>tilintarkastajien lausunto</li>
   <li>tilinpäätöksen hyväksyminen</li>
   <li>vastuuvapauden myöntäminen tilivelvollisille</li> 
</ol>

<p>13§ Vaalikokous</p>

<p>Vaalikokous on pidettävä loka-joulukuun aikana ja siinä on käsiteltävä ainakin:</p>

<ol>
   <li>hallituksen puheenjohtajan, sihteerin, rahastonhoitajan sekä muiden hallituksen jäsenten valinta seuraavaksi toimikaudeksi</li>
   <li>kahden tilintarkastajan ja heidän henkilökohtaisten varamiestensä valinta seuraavaksi toimikaudeksi</li>
   <li>hallituksen valmistelema toimintasuunnitelma seuraavalle toimikaudelle</li>
   <li>hallituksen valmistelema talousarvio seuraavalle toimikaudelle</li>
   <li>mahdollisten jäsenmaksujen suuruus</li>
   <li>mahdollisten jäsenmaksujen maksamisen eräpäivä</li>
</ol> 

<p>14§ Ylimääräiset kokoukset</p>

<p>Ylimääräinen kokous pidetään, kun yhdistyksen kokous niin päättää, kun hallitus katsoo siihen olevan aihetta tai kun vähintään kymmenesosa (1/10) yhdistyksen äänioikeutetuista jäsenistä tai 10 äänioikeutettua jäsentä sitä hallitukselta erityisesti ilmoitettua asiaa varten kirjallisesti vaatii. Kokous on pidettävä viimeistään neljäntoista (14) vuorokauden kuluessa vaatimuksen esittämisestä, kesä-elokuussa kuitenkin viimeistään kolmenkymmenen (30) vuorokauden kuluessa vaatimuksen esittämisestä.</p>
 
<p>15§ Oikeudet yhdistyksen kokouksissa</p>

<p>Yhdistyksen kokouksissa on läsnäolo-, esitys-, ääni- ja puheoikeus opiskelija-, ulko- ja kunniajäsenillä. Kannatusjäsenillä on läsnäolo- ja puheoikeus. Kokouksen päätöksellä voidaan myös yhdistykseen kuulumattomalle myöntää läsnäolo-oikeus sekä puheoikeus.</p>
 
<p>16§ Päätöksenteko</p>

<p>Päätökset yhdistyksen kokouksessa tehdään ehdottomalla enemmistöllä annetuista äänistä, ellei näissä säännöissä toisin määrätä. Äänten jakautuessa tasan ratkaisee kokouksen puheenjohtajan mielipide, vaaleissa kuitenkin arpa.</p>
 
<p>17§ Koolle kutsuminen</p>
<img src="/images/17pyk.png" alt="17§" style="float: right; padding: 14px;" />

<p>Kokouskutsussa on mainittava kokouksen aika, paikka ja kokouksessa käsiteltävät asiat. Kutsu on lähettävä sähköpostilla yhdistyksen jäsenille yhdistyksen jäsensähköpostilistan kautta, ja julkaistava yhdistyksen verkkosivuilla. Kokous on kutsuttava koolle vähintään seitsemän (7) vuorokautta ennen kokousta, kesä-elokuussa kuitenkin vähintään neljätoista (14) vuorokautta ennen kokousta.</p>
 
<p>18§ Päätösvaltaisuus</p>

<p>Kokous on päätösvaltainen, jos se on kutsuttu koolle sääntöjen määräämällä tavalla.</p>
 
<p>19§ Käsiteltävät asiat</p>

<p>Kokouksessa käsitellään kokouskutsussa mainitut asiat. Käsiteltäessä yhdistyslain 23§:n mukaisia asioita käsiteltävät asiat on mainittava kokouskutsussa.</p>
 
<p>20§ Luottamus- tai toimihenkilön erottaminen</p>

<p>Kokous voi perustellusta syystä vapauttaa luottamus- tai toimihenkilön kesken toimikauttaan, jolloin kokouskutsussa on siitä mainittava.</p>
 
<h3>4. luku: Hallitus</h3>
 
<p>21§ Hallitus</p>

<p>Yhdistyksen asioita hoitaa kalenterivuodeksi kerrallaan valittu hallitus. Hallitukseen kuuluu puheenjohtaja, sihteeri ja rahastonhoitaja sekä 0-4 jäsentä. Tullessaan valituksi hallituksen tulee täyttää seuraavat ehdot:</p>

<ol>
   <li>vähintään 40% hallituksen jäsenistä on oltava opiskelijajäseniä,</li>
   <li>jos alle puolet hallituksen jäsenistä on opiskelijajäseniä, on muista jäsenistä ainakin yhden oltava kahden vuoden sisällä opinnoistaan valmistunut. Hallitusta koottaessa pyritään muodostamaan tasapaino eri korkeakoulutaustaisten jäsenten kesken.</li>
</ol>

<p>22§ Hallituksen tehtävät</p>

<p>Hallituksen tehtäviin kuuluu:</p>

<ol>
   <li>johtaa yhdistyksen toimintaa</li>
   <li>valmistella yhdistyksen kokouksissa esille tulevat asiat ja toimeenpanna niissä tehdyt päätökset</li>
   <li>hoitaa yhdistyksen taloutta ja omaisuutta</li>
   <li>päättää jäseneksi hyväksymisestä</li>
   <li>laatia ehdotus yhdistyksen toimintasuunnitelmaksi, talousarvioksi, toimintakertomukseksi ja tilinpäätökseksi</li>
   <li>valvoa toimikuntien ja toimihenkilöiden toimintaa</li>
   <li>kutsua yhdistyksen kokoukset koolle tarpeen vaatiessa</li>
   <li>edustaa yhdistystä.</li>
</ol>
 
<p>23§ Hallituksen jäsenet</p>

<p>Hallituksen puheenjohtaja kutsuu koolle hallituksen kokoukset ja johtaa puhetta niissä, huolehtii yhdistyksen kokousten koollekutsumisesta sekä valvoo, että yhdistyksen toiminta on sääntöjen mukaista. Hallitus nimeää keskuudestaan varapuheenjohtajan. Varapuheenjohtaja huolehtii puheenjohtajan tehtävistä tämän ollessa estynyt. Sihteerin tehtävänä on huolehtia arkistosta ja huolehtia, että kustakin yhdistyksen ja yhdistyksen hallituksen kokouksesta laaditaan pöytäkirja. Rahastonhoitajan tehtävänä on hoitaa yhdistyksen taloutta ja omaisuutta sekä valmistella ehdotukset tilinpäätökseksi ja talousarvioksi, lisäksi pitää kirjaa yhdistyksen jäsenistä.</p>
 
<p>24§ Hallituksen kokoukset</p>
<img src="/images/24pyk.png" alt="24§" style="float: left; padding: 14px;" />

<p>Hallituksen kokous on päätösvaltainen, mikäli kokouksesta on tiedotettu hallituksen keskuudessaan sopimalla tavalla ja läsnä on yli puolet hallituksen jäsenistä siten, että puheenjohtaja tai varapuheenjohtaja on läsnä. Päätökset tehdään ehdottomalla enemmistöllä annetuista äänistä. Jos äänet jakautuvat tasan, ratkaisee puheenjohtajan mielipide, vaaleissa kuitenkin arpa.</p>
 
<p>25§ Yhdistyksen nimenkirjoittajat</p>

<p>Yhdistyksen nimen kirjoittaa hallituksen puheenjohtaja yhdessä tai varapuheenjohtaja yhdessä jonkun muun hallituksen jäsenen kanssa. Hallitus voi määrätä yhdistyksen toimihenkilön kirjoittamaan yhdistyksen nimen yksin.</p>
 
<h3>5. luku: Toimihenkilöt ja toimikunnat</h3>
 
<p>26§ Asettaminen, toimikausi ja toimintaan osallistuminen</p>

<p>Yhdistyksen kokous ja hallitus voivat erityisiä tehtäviä varten asettaa hallituksen alaisia toimikuntia ja toimihenkilöitä. Tällöin on määrättävä toimikausien pituudet, kuitenkin enintään kalenterivuosi. Yhdistyksen kokouksen tai hallituksen asettaman toimikunnan toimintaan voi ilmoittaa halukkuutensa kuka tahansa yhdistyksen jäsen kiinnostuksensa mukaan.</p>
 
<h3>6. luku: Hallinto ja talous</h3>
 
<p>27§ Toimi- ja tilikausi</p>

<p>Yhdistyksen toimi- ja tilikausi on kalenterivuosi.</p>
 
<p>28§ Tilintarkastajat</p>

<p>Yhdistyksen taloudenhoitoa ja hallintoa valvoo tilintarkastaja. Hallituksen on toimitettava tilinpäätös tarvittavine asiakirjoineen sekä toimintakertomus tilintarkastajalle viimeistään kaksikymmentäyksi (21) vuorokautta ennen vuosikokousta. Tilit on annettava tarkistettavaksi muutenkin pyydettäessä. Tilintarkastajan tulee antaa hallitukselle kirjallinen, yhdistyksen vuosikokoukselle osoitettu kertomus toimittamastaan yhdistyksen hallinnon ja tilien tarkastuksesta viimeistään neljätoista (14) vuorokautta ennen vuosikokousta.</p>
 
<h3>7. luku: Erityisiä määräyksiä</h3>
 
<p>29§ Yhdistyksen tunnukset ja merkit</p>

<p>Yhdistyksen tunnuksista ja merkeistä päättää yhdistyksen kokous.</p>
 
<p>30§ Sääntöjen muuttaminen</p>

<p>Muutoksia näihin sääntöihin voidaan tehdä, jos muutosesitys on tullut hyväksytyksi vähintään kolmen neljäsosan (3/4) enemmistöllä annetuista äänistä kahdessa (2) peräkkäisessä yhdistyksen kokouksessa, joiden väli on vähintään neljätoista (14) vuorokautta. Muutosesitys on mainittava kokouskutsussa.</p>
 
<p>31§ Yhdistyksen purkautuminen</p>

<p>Yhdistys purkautuu, jos yhdistys tekee siitä päätöksen kolmen neljäsosan (3/4) enemmistöllä annetuista äänistä kahdessa (2) peräkkäisessä kokouksessa, joiden väli on vähintään kolmekymmentä (30) vuorokautta. Purkautumisesitys on mainittava kokouskutsussa. Yhdistyksen purkauduttua tai sen tultua lakkautetuksi siirtyvät sen varat AYY:n käytettäväksi näiden sääntöjen 2§:n mukaiseen tarkoitukseen.</p>
<img src="/images/32pyk.png" alt="32§" style="float: right; padding: 14px;" />
 
<p>32§ Sääntömuutoksen tai purkautumisen voimaantulo</p>

<p>Purkautumispäätös tai yhdistyksen esittämä sääntömuutos tulee voimaan, kun siitä on tehty merkintä yhdistysrekisteriin.</p>
 
<p>33§ Säännöissä määräämättömät asiat</p>

<p>Asioissa, joista näissä säännöissä ei erikseen määrätä, noudatetaan soveltuvin osin yhdistyslakia</p>