Toimintasuunnitelma 2007

Sisällysluettelo
    1 Yleistä
    2 Hallinto
    3 Talousasiat
    4 Järjestettävä toiminta
        4.1 Yritysyhteistyö
        4.2 Opintotoiminta
        4.3 Www-toiminta
        4.4 Tiedottaminen ja PR
        4.5 Virkistystoiminta
        4.6 Muu toiminta
    5 Yhteistoiminta muiden tahojen kanssa

1 YLEISTÄ

Vuonna 2007 Käyttäjän ystävät ry:ssä jatketaan yhdistyksen toimintaan vakiintuneita tapahtumia ja kehitetään toimintaa eri osa-alueilla. Erityisesti painotetaan opintoasioita.

Yhdistys pyrkii järjestämään kiinnostavaa toimintaa kaikissa opintojen vaiheissa oleville jäsenilleen – niin uusille opiskelijoille kuin opintojen loppuvaiheissa oleville, työelämään jo siirtyneillekin. Tähän päämäärään pyritään kannustamalla kaikkia jäseniä omatoimiseen toiminnan järjestämiseen. Tällä tavoin toivotaan, että jäsenet saavat kaipaamaansa toimintaa ja hallituksen työtaakkaa saadaan samalla vähennettyä.

Vuoden aikana yhdistys pyrkii ottamaan kantaa johonkin käytettävyyden ajankohtaiseen kysymykseen. Tämä liittyy yhdistyksen tavoitteeseen lisätä tietoisuutta käytettävyydestä ja siihen liittyvistä asioista. Kannanottoja laatimaan pyritään saamaan mukaan mahdollisimman monia jäseniä.

2 HALLINTO

Hallituksen kokousten pöytäkirjojen laatimisvastuu kiertää hallituksen jäsenten kesken. Jäsenrekisteriä ja sähköpostilistoja ylläpitää rahastonhoitaja. Käyttäjän ystävien jäsenrekisterin ylläpitoa jatketaan vanhaan malliin. Jäsentiedot varmistetaan vuoden vaihteessa jäsenmaksun yhteydessä. Sähköpostilistat pyritään myös pitämään ajantasalla.

Käyttäjän Ystävien postiosoitteena käytetään edellisen vuoden mallin mukaan puheenjohtajan kotiosoitetta. Osoite pyritään ilmoittamaan kaikille sidosryhmille heti vuoden alussa. Yhdistys huolehtii myös velvollisuuksistaan Teknillisen Korkeakoulun Ylioppilaskuntaa kohtaan. Yhdistyksen hallituksen jäsenet vaihtuvat lähes vuosittain ja tästä johtuen yhdistyksen hallitus joutuu opettelemaan yhdistystoiminnan koukeroita joka vuosi uudelleen. Tätä ongelmaa on pyritty lieventämään keräämällä tietoa yhdistystoiminnan velvollisuuksista ja hallituksen jäsenten tehtävistä yhdistyksen wikiin. Tiedonkeräämistä jatketaan tänä vuonna. Myös yhdistyksen tapahtumien järjestämisestä ja niiden onnistumisesta kerätään ja ylläpidetään tietoa yhdistyksen verkkosivuilla.

Yhdistyksen hallituksen kokouksia järjestetään noin kerran kuussa tai useammin jos tarvetta esiintyy. Hallituksen kokouksissa tulisi käsitellä vain jäsenistöön vaikuttavia, taloudellisia tai viralliseen toimintaan liittyviä asioita. Pienimuotoisemmat asiat voidaan käsitellä ilman hallituksen kokouksen erityistä päätöstä, esimerkiksi hallituksen sähköpostilistalla.

Yhdistyksen sääntöjen muuttamisprosessia aikaisempien hallitusten havaitsemien ongelmien korjaamiseksi jatketaan.

3 TALOUSASIAT

Rahastonhoitajan tehtävänä on huolehtia yhdistyksen rahoista ja omaisuudesta, sekä pitää niistä kirjaa.

Yhdistys selvittää tänä vuonna mahdollisuuksia hakea toiminta-avustusta.

4 JÄRJESTETTÄVÄ TOIMINTA

4.1 Yritysyhteistyö

Käyttäjän ystävien yrityssuhteita pyritään ylläpitämään edellisenä vuonna saavutetulle tasolla. Vuoden aikana pyritään järjestämään muutamia ekskursioita alalla toimiviin yrityksiin tai vaihtoehtoisesti yritysilta, jossa useampi yritys voisi esitellä omaa toimintaansa käytettävyysalalla. Muita yhteismuotoja ovat mm. työpaikkailmoitusten välittäminen ja yritysten puheenvuorot yhdistyksen tapahtumissa. Yhdistyksen yrityssuhteiden ylläpitämisen yhtenä tavoitteena on myös muodostaa jäsenille käsitys käytettävyyden alalla olevista ura- ja työskentelymahdollisuuksista.

4.2 Opintotoiminta

Eri korkeakouluihin liittyvissä opintoasioissa käytetään etupäässä hallituksen sisäistä tietämystä ja tarvittaessa turvaudutaan ulkopuolisiin tahoihin. Opintotoiminnan tavoitteena on kehittää www-sivuilla olevaa varjo-opinto-opasta sekä tiedottaa jäseniä erilaisista käytettävyyden opintoasioista, kuten seminaareista ja lopputyöesitelmistä. Lisäksi opintotoiminnalla pyritään vaikuttamaan käytettävyysopetuksen kehittämiseen keräämällä opintopalautetta opiskelijoilta, ja välittämällä sitä korkeakoulujen opetushenkilökunnalle.

Yhdistys valitsee myös käytettävyyskoulun johtoryhmän opiskelijajäsenen. Hän toimii opiskelijoiden äänitorvena käytettävyyskoulun suuntaan. Hän osallistuu käytettävyyskoulun johtoryhmän kokouksiin ja tiedottaa yhdistyksen jäsenille johtoryhmän päätöksistä.

Vuoden 2007 keväällä järjestetään yhteistyössä Sigchi Finlandin kanssa kaksipäiväinen käytettävyysseminaari Helsingissä. Seminaarissa iltajuhlineen on kiintiö olennaisesti halvempia osallistujapaikkoja Käyttäjän ystävien opiskelijajäsenille.

4.3 Www-toiminta

KäY:n www-sivut ovat merkittävä viestitäkanavana yhdistyksen toiminnassa. Www-toimintaan panostetaan erityisesti sisällön tuottamisen kannalta, sillä sivusto on ulospäin näkyvä osa yhdistyksen toiminnassa. Www-toiminnan tavoitteena on, että www-sivut palvelevat mahdollisimman hyvin yhdistyksen jäseniä.

4.4 Tiedottaminen ja PR

Www-sivut toimivat yhdistyksen virallisena ilmoitustauluna. Niiden lisäksi yhdistyksen järjestämästä toiminnasta kerrotaan sähköpostilistoilla.

Käyttäjän ystävien mainostusta ja jäsenhankintaa jatketaan yhtä aktiivisesti kuin edellisenä vuonna. Yhdistystä pyritään tuomaan esille pääaineinfojen yhteydessä, käytettävyyskoulun tilaisuuksissa sekä jakamalla yhdistyksen mainoksia korkeakoulujen ilmoitustauluille lukukausien alkaessa. Lisäksi osallistutaan ainakin TKK:n kampusriehaan, harkitaan myös HY:n ja TAIK:n vastaavia tapahtumia. Yhdistystä pyritään tekemään tunnetuksi myös alan yritysten keskuudessa.

4.5 Virkistystoiminta

Yhdistyksen virkistystoiminta alkaa perinteisesti pikkujouluilla, joiden yhteydessä hallitus vuodelle 2007 valitaan ja tämä asiakirja hyväksytään.

Yhdistyksen kesätoimintaa kehitetään edelleen. Terassitapaamisten lisäksi pyritään järjestämään retkiä esimerkiksi Nuuksioon, Korkeasaareen tai kesämökkiviikonloppu. Mahdollisuuksia osallistua yhdessä kesäkursseille tai kesän aikana järjestettäviin työpajatilaisuuksiin (workshop) selvitetään.

Yhdistyksen vuosijuhlaperinnettä jatketaan järjestämällä vuosijuhlat syksyllä.

Vuoden aikana pyritään lisäksi järjestämään ainakin yksi saunailta. Saunailta voidaan yhdistää esimerkiksi opinto- tai yritysillan järjestämiseen. Lisäksi hallituksen kokouksia ja muita virallisia tapahtumia kytketään epävirallisempiin jatkotapahtumiin joissa jäsenkunta voi tutustua toisiinsa.

4.6 Muu toiminta

Ideoita, joita voi hyödyntää mikäli resurssit riittävät:

Suoraan vuoden 2007 toiminnan painopisteeseen liittyvät ideat:

    Jäsenkysely muista toimintatoiveista
    Varjo-opinto-oppaan päivitys ja mahdollinen maininta oppaasta koulujen palautelomakkeiden yhteyteen
    Kiertopalkinto suomalaiselle käytettävyysvaikuttajalle tms.
    Infopaketti www-sivuille lopputyön tekemiseen: mistä aloittaa? 

Muut ideat:

    Kuukausittaisten tapaamisten jatkaminen. Kuukausitaisten tapaamisten tarkoituksena oli, että niissä jäsenet voivat tavata toisiaan ja vaihtaa kuulumisia rennossa tunnelmassa. Tapaamiset ovat toimineet vuonna 2006 kohtuullisen hyvin hallituksen kokousten jatkoina, käytäntöä jatketaan, mutta niistä pyritään tekemään vielä säännöllisempiä.
    Alumnitoiminnan uudelleenkäynnistäminen
    Uusi T-paitatilaus 

5 YHTEISTOIMINTA MUIDEN TAHOJEN KANSSA

Yhteistyötä Käytettävyyskoulun kanssa jatketaan tänäkin vuonna. Opetuksen kehittämisasioissa ollaan myös yhteydessä Käytettävyyskouluun. Tänä vuonna jatketaan yhteistyötä Sigchi Finlandin kanssa, joka on suomalainen ihmisen ja tietotekniikan vuorovaikutuksen osaajien yhdistys. Erityisesti tiedonvälitystä yhdistysten välillä parannetaan. Yhdistysten yhteistoiminnassa pyritään järjestämään toimintaa, josta molempien yhdistysten jäsenet hyötyvät.