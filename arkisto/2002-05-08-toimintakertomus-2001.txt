Käyttäjän ystävien toimintakertomus vuodesta 2001
Käyttäjän ystävät ry
8.5.2002

Tämä toimintakertomus on laatuaan ensimmäinen, kertoen kuinka Käyttäjän 
ystävät ry sai alkunsa ja mitä se ensimmäisenä vuotenaan sai aikaiseksi.


Idea Käyttäjän ystäviin lähti käytettävyyden opiskelijoiden ja 
opetushenkilökunnan keskuudessa vuoden 2001 alussa. Alan opiskelijoilla 
oli tarve yhdistykselle, joka toimisi yhdistävänä  tekijänä opiskelijoiden 
kesken ja joka olisi heidän äänitorvensa opiskeluihin liittyvissä 
asioissa. Vaikka onkin vaikea sanoa tarkalleen ketkä merkittävimmin 
yhdistyksen alullepanoon vaikuttivat, ainakin Sirpa Riihiaho ja Laura 
Turkki olivat innokkaasti ja aktiivisesti viemässä asiaa eteenpäin.         

Käyttäjän Ystävien kaksi perustamiskokousta pidettiin toukokuussa 2001. 
Kokouksien tuloksena yhdistys sai nimensä (Käyttäjän ystävät), 
epävirallisen lyhenteensä (KäY), säännöt ja ensimmäisen hallituksensa: 
Juha Mox Huuhtanen (Puheenjohtaja),  Riitta Peltonen (rahastonhoitaja), 
Antti Oulasvirta (opintovastaava), Matti Helin (sihteeri ja 
varapuheenjohtaja), Tero Liikka (tiedotusvastaava) sekä Petteri Mäki 
(yritysvastaava).      

KäYn vuoden 2001 toiminnasta huomattava osa oli yhdistyksen perustamiseen 
liittyvissä asioissa kuten yhdistyksen rekisteröityminen PRH:ssa, tilin 
perustaminen, TKY:n alayhdistysstatuksen saaminen, www-sivut, 
sähköpostilistat, jäsenten rekisteröiminen sekä KäYn logo.    

Perustamispuuhista huolimatta, jo kesän aikana KäY järjesti useamman 
kesätapaamisen (mm. Suomenlinnassa ja Kiasman nurmikolla). Tapaamisissa 
oli paikalla mukavasti ihmisiä ja ne toimivat hyvin ensimmäisinä 
mahdollisuuksina KäYn jäsenille tutustua toisiinsa.    

Elokuussa Käyttäjän ystävien hallitus aloitti syksyn tapahtumien 
valmistelun. Käytettävyyteen liittyvien eri kurssien esittelyilta, 
opintosauna, järjestettiin syyskuun alussa. Innokkaan kuulijajoukon 
lisäksi paikalla oli edustavasti jokaisesta yliopistosta 
opetushenkilökuntaa kertomassa menneistä ja tulevista kursseista. 
Opetushenkilökunnan edustajina paikalla olivat Turkka Keinonen (TaiK), 
Sirpa Riihiaho (TKK), Marko Nieminen (TKK), Anu Mäkelä (TKK), Matti 
Vartiainen (työpsykologia/TKK) sekä Jukka Purma (Kognitiotiede/HY). 
Virallisen esittelyosuuden jälkeen keskustelu jatkui mielenkiintoisana.

Syksyllä aloitettiin kontaktien luonti yrityksiin järjestämällä 
yrityssauna, jossa opiskelijoilla oli mahdollisuus tavata eri yritysten 
edustajia. Yrityssaunassa paikalla olivat Sonera ja Nokia Research Center. 
Keväälle sovittiin ekskursiot Datex-Ohmedalle ja Soneralle. Lisäksi 
yhdistyksen yritysvastaava on käynyt mainostamassa Käyttäjän ystäviä 
yrityksille Rekry 2001 -messuilla.

Syksyllä pidettiin myös muutamia vapaamuotoisia jäsentapaamisia.

Kaikenkaikkiaan Käyttäjän ystävät on jo ensimmäisenä vuotenaan ollut 
varsin aktiivinen yhdistys. Katseet kohdistuvat innokkaan odottavina 
vuoteen 2002, jolloin yhdistyksen toimintaa pyritään kehittämään ja 
laajentamaan entisestään.

Käyttäjän ystävien puolesta,

			_____________________________
			Juha Mox Huuhtanen, puheenjohtaja