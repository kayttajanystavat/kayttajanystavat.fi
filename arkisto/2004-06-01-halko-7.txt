Käyttäjän ystävät
Hallituksen kokous 1.6.2004, 7/2004
Namaskaar Express, Rautatieasema, Helsinki
 
Paikalla:
Elina Jormanainen 
Maarit Kivioja
Juha Nieminen
Roope Rainisto


1.	Kokouksen avaus
 
Puheenjohtaja Elina avasi kokouksen klo 19:08.
 
2.	Kokouksen laillisuus ja päätösvaltaisuus
 
Kokous todettiin laillisesti koolle kutsutuksi ja päätösvaltaiseksi.
 
3.	Kokouksen järjestäytyminen
 
Puheenjohtajaksi valittiin Elina ja sihteeriksi Roope.  
 
Pöytäkirjantarkastajiksi valittiin Maarit ja Juha.
 
4.	Esityslistan hyväksyminen

Todettiin, että kohdat 15. Www-asiat ja 17. Sigchi Finland yhteistyö olisi
hyvä käsitellä peräkkäin. Siirrettiin kohta 16. Tiedotus- ja yritysasiat
kohdaksi 15. Esityslista hyväksyttiin yllä olevin muutoksin.

5.	Edellisten pöytäkirjojen hyväksyminen

Käytiin lävitse edellisen kokouksen pöytäkirja ja tehtiin korjauksia. 
Pöytäkirja hyväksyttiin tehtyjen muutoksien kanssa.

6.	Ilmoitusasiat

Kuukausittainen tapaaminen on pidetty 25.5. HIIT:ssä.
Elina on päivittänyt www-sivuilla olevat säännöt, sekä jäsenrekisterin ja 
postituslistat, ja lisäsi tarkennetun toimintasuunnitelman.
KäY kävi Sigchi Finlandin kevätkokouksessa esittäytymässä.
Juha Huuhtanen on korjannut www-sivustoa vaivanneen cgi-ongelman. 

7.	KäY:n t-paita

T-paitaäänestys oli käynnissä toukokuun kaksi viimeistä viikkoa yhdistyksen www-
sivuilla.

T-paidan värityksestä keskusteltiin. Arvailtiin, että voittajapaidan
pinkki painatusväri oli lisännyt sen suosiota ja päätettiin pitää
painatusväri pinkkinä. Roope muisteli, että äänestyksen yhteydessä oli
toivottu paidalle useita värejä. Todettiin, että paitaa voisi painattaa
muutamissa eri väreissä, jotka valitaan siten, että ne sopivat pinkkiin
painatukseen. Roope tarkistaa äänestysviesteistä äänestäjien toiveet
t-paidan väreistä.

Roope lupasi myös selvittää yrityksiä, jotka voisivat hoitaa paitojen
painatuksen ja pyytää niiltä tarjouksia noin 20 paidan painatuksesta.
T-paitoja on tulisi löytyä yrityksestä perus-t-paidan lisäksi tiukemmassa
naisten mallissa. Tilaus pyritään järjestämään mahdollisimman pian.

8.	Jäsenkysely

Maarit on koonnut ja ryhmitellyt jäsenkyselyyn luotuja kysymyksiä. Kysymyksistä 
keskusteltiin yhdessä, ja todettiin, että niiden määrä pitää pitää 
kohtuullisena. Maarit muotoilee lopulliset kysymykset. Elina tekee Maaritilta 
saaduista kysymyksistä www-lomakesivun. Kaikkien syyskuun loppuun mennessä 
vastanneiden kesken arvotaan KäY:n t-paita.

Kysely avataan kesän aikana, mutta pidetään auki syksyyn saakka. Kyselyä
mainostetaan uudelleen syksyn alussa, että myös kesälomalaiset muistavat
vastata siihen.

Vastaajan tiedot arvontaa varten pyydetään erillisellä lomakkeella, joka
avautuu ruudulle kyselyvastausten lähettämisen jälkeen. Jotta arvonnan
voittaja saa oikean kokoisen paidan, paita joudutaan tilaamaan syksyllä
erikseen. Roope tiedustelee yrityksiltä alustavasti myös jälkikäteen
tehtävän yksittäisen paidan tilauskustannuksia.

9.	Tapahtumien dokumentointi

Tapahtumien dokumentoinnissa ideana on lähinnä tallentaa tapahtumista sellaista 
informaatiota, joka voisi kiinnostaa seuraavaa hallitusta, kuten mitä 
tapahtumissa on tehty tai kuinka tapahtuma on sujunut. Dokumentoitua 
informaatiota voisi myös valikoiden lähettää esimerkiksi kay-info -listalle 
tapahtumien mainostamiseksi. 

Elina kirjoittaa dokumentoinnin tammikuun kuukausittaisesta tapahtumasta, Roope 
kirjoittaa opintoillasta, Maarit kirjoittaa vapun tapahtumasta ja Juha HIIT:n 
vierailusta. 

10.	Kesätoiminnan suunnittelu

Mitään suurempaa kesätoimintaa ei hallituksen keskuudessa ryhdytä järjestämään. 
Mahdollisuuksia yksittäisiin vapaamuotoisiin tapahtumiin tutkitaan elokuun 
alussa. Vapaamuotoisia tapaamisia, jotka eivät vaadi suurempaa valmistelua, 
voitaisiin kuitenkin järjestää esimerkiksi kesäterasseilla.


11.	Vuosijuhla ja muut syksyn tapahtumat

Hallituksen kesken puhuimme vuosijuhlan eri järjestämismuodoista. Keskusteltiin 
viime vuoden vuosijuhlasta ja vuosijuhlan luonteesta yleisestikin. Todettiin, 
että vuosijuhla on yksi mahdollinen tapa yrityssuhteiden ylläpitoon.

Yritysilta voisi alkaa iltapäivällä yritysesitelmillä ja jatkua illallisen
merkeissä. Jos illallista ei järjestettäisi talkoovoimin kuten viime
vuonna, kaikilla olisi mahdollisuus osallistua ohjelmaan.

Vuosijuhlien järjestelyistä vastaamaan olisi hyvä valita erillinen
vuosijuhlavastaava. Järjestetään erillinen vuosijuhlan suunnittelutapaaminen 
elokuussa, jossa suunnitellaan myös muita syksyn tapahtumia.

12.	Jäsenasiat

KäY on saanut viisi uutta jäsenhakemusta. Justiina Vuori, Ari Salokannel, Mika 
Autio, Salla Willman ja Marjaana Träskback. Hakeneet hyväksyttiin jäseniksi, ja 
heidät on lisätty jäsenrekisteriin.

13.	Raha-asiat

Heini ei ole paikalla kokouksessa. Heini on hahmotellut oikaisupyyntöä vuoden 
2002 veroilmoituksen tekemättä jättämisestä maksettavaksi määrättyyn 
jäännösveroon.

Maarit on toimittanut hallitukselle laskun HIIT:n tapahtuman järjestelystä, 
summana 15,49 euroa. Lasku hyväksyttiin.

14.	Opintoasiat

Roope kirjoittaa opintoillasta luodut muistiinpanot puhtaaksi, 
sellaiseen muotoon että sitä voidaan vapaasti sähköisesti jakaa. 

Käytettävyyskoulun johtoryhmän edellinen kokous peruutettiin. 

Hallitus valitsi Juha Niemisen käytettävyyskoulun opiskelijoiden edustajaksi 
käytettävyyskoulun johtoryhmään.

Hallitus keskusteli Käyttäjän ystävien mainostamisesta tulevan syksyn 
käytettävyyskoululaisille. Vaalikokouksessa 2003 on päätetty, että uudet 
käytettävyyskoululaiset saavat vapautuksen ensimmäisen syksyn jäsenmaksusta. 
Tästä olisi hyvä tiedottaa uusia käytettävyyskoululaisia.

Juha on taittanut mainosesitteen Käyttäjien ystävistä, ja tämä lomake pyritään 
saamaan uusien käytettävyyskoululaisten käsiin, viimeistään syksyn alussa.

15.	Tiedotus- ja yrityssuhdeasiat

Juha on taittanut Käyttäjän ystäville kaksi versiota esitteestä, 
julistemuotoisen ja a5-kokoon taitettavan version. Niissä on vielä joitakin 
kirjoitusvirheitä, jotka on korjattava. Sen jälkeen esitteet linkitetään www-
sivuille. Syksyn alussa julisteita pyritään jakamaan eri koulujen 
ilmoitustauluille.

Esitteitä ei kannata painattaa vielä tässä vaiheessa, koska KäY:n
www-osoite saattaa muuttua lähiaikoina.

Maarit on kirjoittanut ekskursiokutsun pohjaa käyttökelpoiseen kuntoon. 
Hallitus on kommentoinut Maaritin hahmottelemaa ekskursioviestiä, jota on
tarkoitus lähettää yrityksille. Maarit kirjoittaa viestin kuntoon annettujen 
kommenttien perusteella.

Maarit poistui kokouksesta 21:16.

16.	Www-asiat

Juha esitteli hallitukselle kolme sopivaa kandidaattia KäY:n tulevaa 
verkkosivustoa ylläpitäväksi yritykseksi. Yrityksen valinta tehdään elokuvassa.
 
17.	Sigchi Finland -yhteistyö

KäY:n yhteistyömahdollisuuksia Sigchi Finlandin kanssa tutkitaan edelleen. Idea 
www-sivujen sijoittamisesta samalle palvelimelle ei saanut kannatusta.
Perusteluina mainittiin muun muassa KäY:n kaipaaman hosting-palveluiden
edullisuus (halvimmat noin 3 euroa/kk) sekä yhdistysten erilaiset tarpeet;
epäiltiin, että on vaikeaa löytää palvelua, joka olisi helposti muokattavissa 
molempien yhdistysten tarpeisiin.


18.	Muut esille tulevat asiat

Ei muita esille tulleita asioita. 

19.	Seuraava kokous

Pidetään seuraava hallituksen kokous elokuussa. Paikka ja aika sovitaan 
myöhemmin.

20.	Kokouksen päättäminen

Puheenjohtaja Elina päätti kokouksen klo 21:37.
 
 
 
Pöytäkirjantarkastajat:
 
 
 
__________________________		__________________________
Maarit Kivioja			Juha Nieminen

 
 
 
__________________________
Roope Rainisto, sihteeri