Käyttäjän ystävät ry
Toimintasuunnitelma 2008

Sisällysluettelo
    1 Yleistä
    2 Hallinto
    3 Talousasiat
    4 Järjestettävä toiminta
        4.1 Yritysyhteistyö
        4.2 Opintotoiminta
        4.3 Www-toiminta
        4.4 Muu tiedottaminen ja PR
        4.5 Virkistys- ja verkostoitumistoiminta
        4.6 Muu toiminta
    5 Yhteistoiminta muiden tahojen kanssa

1 YLEISTÄ

Vuonna 2008 Käyttäjän ystävät ry:ssä jatketaan yhdistyksen toimintaan vakiintuneita tapahtumia ja kehitetään toimintaa eri osa-alueilla. Erityisesti painotetaan jäsenten aktivoitia ja rekrytointia, jotta järjestö toimisi paremmin käytettävyydesta kiinnostuneiden ihmisten kohtaamispaikkana.

Yhdistys pyrkii järjestämään kiinnostavaa toimintaa kaikissa opintojen vaiheissa oleville jäsenilleen – niin uusille opiskelijoille, opintojen loppuvaiheissa oleville, kuin työelämään jo siirtyneillekin. Tähän päämäärään pyritään kannustamalla jäsenistöä omatoimisen toiminnan järjesteämiseen sekä keräämällä ideoita uusista toimintamuodoista jäsenistöltä.

Vuoden aikana yhdistys pyrkii ottamaan kantaa johonkin käytettävyyden ajankohtaiseen kysymykseen. Tämä liittyy yhdistyksen tavoitteeseen lisätä tietoisuutta käytettävyydestä ja siihen liittyvistä asioista. Kannanottoja laatimaan pyritään saamaan mukaan mahdollisimman monia jäseniä.

2 HALLINTO

Yhdistyksen hallintoa hoidetaan sääntöjen, asetusten ja hyvien käytäntöjen mukaisesti. Hallitus sopii keskenään siitä, kenellä on pöytäkirjen laatimisvastuu. Hallitus valitsee keskuudestaan jäsenrekisterin ja sähköpostilistan ylläpidon vastuuhenkilön, joiden on suositeltavaa olla sama henkilö. Käyttäjän ystävien jäsenrekisterin ylläpitoa jatketaan vanhaan malliin. Jäsentiedot varmistetaan vuoden vaihteessa jäsenmaksun yhteydessä, jolloin myös sähköpostilistojen tilaajat tarkistetaan. Liittyneet jäsenet liitetään sähköpostilistoille viipymättä.

Käyttäjän Ystävien postiosoitteena käytetään edellisen vuoden mallin mukaan puheenjohtajan kotiosoitetta. Osoite pyritään ilmoittamaan kaikille sidosryhmille heti vuoden alussa. Yhdistys huolehtii myös velvollisuuksistaan Teknillisen Korkeakoulun Ylioppilaskuntaa kohtaan. Yhdistyksen hallituksen jäsenet vaihtuvat lähes vuosittain ja tästä johtuen yhdistyksen hallitus joutuu opettelemaan yhdistystoiminnan koukeroita joka vuosi uudelleen. Tätä ongelmaa on pyritty lieventämään keräämällä tietoa yhdistystoiminnan velvollisuuksista ja hallituksen jäsenten tehtävistä yhdistyksen wikiin. Tiedonkeräämistä jatketaan tänä vuonna. Myös yhdistyksen tapahtumien järjestämisestä ja niiden onnistumisesta kerätään ja ylläpidetään tietoa yhdistyksen verkkosivuilla.

Yhdistyksen hallituksen kokouksia järjestetään noin kerran kuussa tai useammin jos tarvetta esiintyy. Hallituksen kokouksissa tulisi käsitellä vain jäsenistöön vaikuttavia, taloudellisia tai viralliseen toimintaan liittyviä asioita. Pienimuotoisemmat asiat voidaan käsitellä ilman hallituksen kokouksen erityistä päätöstä, esimerkiksi hallituksen sähköpostilistalla.

Yhdistyksen sääntöjen muuttamisprosessi viedään loppuun ottamalla uudet säännöt käyttöön.

3 TALOUSASIAT

Rahastonhoitajan tehtävänä on huolehtia yhdistyksen rahoista ja omaisuudesta, sekä pitää niistä kirjaa.

Yhdistys selvittää tänä vuonna mahdollisuuksia hakea toiminta-avustusta.

4 JÄRJESTETTÄVÄ TOIMINTA

4.1 Yritysyhteistyö

Käyttäjän ystävien yrityssuhteita pyritään ylläpitämään edellisenä vuonna saavutetulle tasolla. Vuoden aikana pyritään järjestämään muutamia ekskursioita alalla toimiviin yrityksiin tai vaihtoehtoisesti yritysilta, jossa useampi yritys voisi esitellä omaa toimintaansa käytettävyysalalla. Muita yhteismuotoja ovat mm. työpaikkailmoitusten välittäminen ja yritysten puheenvuorot yhdistyksen tapahtumissa. Yhdistyksen yrityssuhteiden ylläpitämisen yhtenä tavoitteena on myös muodostaa jäsenille käsitys käytettävyyden alalla olevista ura- ja työskentelymahdollisuuksista.

4.2 Opintotoiminta

Eri korkeakouluihin liittyvissä opintoasioissa käytetään etupäässä hallituksen sisäistä tietämystä ja tarvittaessa turvaudutaan ulkopuolisiin tahoihin. Opintotoiminnan tavoitteena on kehittää www-sivuilla olevaa varjo-opinto-opasta sekä tiedottaa jäseniä erilaisista käytettävyyden opintoasioista, kuten seminaareista ja lopputyöesitelmistä. Lisäksi opintotoiminnalla pyritään vaikuttamaan käytettävyysopetuksen kehittämiseen keräämällä opintopalautetta opiskelijoilta, ja välittämällä sitä korkeakoulujen opetushenkilökunnalle.

Yhdistys valitsee myös käytettävyyskoulun johtoryhmän opiskelijajäsenen. Hän toimii opiskelijoiden äänitorvena käytettävyyskoulun suuntaan. Hän osallistuu käytettävyyskoulun johtoryhmän kokouksiin ja tiedottaa yhdistyksen jäsenille johtoryhmän päätöksistä.

Käytettävyysaiheisten seminaarien järjestemistä yhdessä muiden tahojen kanssa selvitetään.

4.3 Www-toiminta

KäY:n www-sivut ovat merkittävä viestintäkanavana yhdistyksen toiminnassa. Käytettävyyskoulun "Varjo-opinto-opasta" päivitetään taas vähintään kerran, mieluummin kahdesti talkoovoimin, jotta opas saadaan pidettyä ajantasalla. Sivustosta pyritään tekemään ajankohtaisempi ja kiinnostavampi, siten että sivusto houkuttelisi lisää jäseniä mukaan KäY:n toimintaan. Tähän voidaan pyrkiä esimerkiksi tuomalla esimerkiksi ajantasaiset tapahtumatiedot sivuston etusivulle, tai pitämällä yhdistyksen toiminnasta kevyen panostuksen "mikroblogia", joka voisi sisältää tiedotteita tapahtumista, kuvia menneistä tapahtumista tai sekalaisia käytettävyyteen liittyviä ajatuksia. Mikroblogin tavoite päivitysväliksi voitaisiin asettaa muutama kuukausi.

Www-sivujen siirtoa edullisemmalle palveluntarjoajalle selvitetään edelleen.

Yhdistyksen läsnäoloon sopivissa verkkoyhteisöissä kehitetään.

4.4 Muu tiedottaminen ja PR

Www-sivut toimivat yhdistyksen virallisena ilmoitustauluna. Niiden lisäksi yhdistyksen järjestämästä toiminnasta kerrotaan sähköpostilistoilla.

Käyttäjän ystävien mainostusta ja jäsenhankintaa jatketaan yhtä aktiivisesti kuin edellisenä vuonna. Yhdistystä pyritään tuomaan esille pääaineinfojen yhteydessä, käytettävyyskoulun tilaisuuksissa sekä jakamalla yhdistyksen mainoksia korkeakoulujen ilmoitustauluille lukukausien alkaessa. Lisäksi osallistutaan ainakin TKK:n kampusriehaan, harkitaan myös HY:n ja TAIK:n vastaavia tapahtumia. Yhdistystä pyritään tekemään tunnetuksi myös alan yritysten keskuudessa.

4.5 Virkistys- ja verkostoitumistoiminta

Yhdistyksen virkistys- ja verkostoitumistoiminnalla tarkoitetaan vapaamuotoisempia tilaisuuksia, joissa yhdistyksen jäsenet voivat tutustua muihin jäseniin. Hauskanpidon ohella tilaisuuksissa voidaan jakaa alan hiljaista tietoa sekä solmia erilaisia kontakteja.

Yhdistyksen virkistystoiminta alkaa perinteisesti pikkujouluilla, joiden yhteydessä hallitus vuodelle 2008 valitaan ja tämä asiakirja hyväksytään.

Kuukauden tai kahden välein järjestämään vapaamuotoisia tapaamisia. Tapaamismuotoina voivat olla esimerkiksi kokoontumiset jossakin ravintolassa -- kuten vuonna 2007 aloitetut "Baarien käyttökokemusillat" --, saunaillat tai kulttuuri- tai luontoekskursiot.

Yhdistyksen kesätoimintaa kehitetään edelleen. Terassitapaamisten lisäksi pyritään järjestämään retkiä esimerkiksi Nuuksioon, Korkeasaareen tai kesämökkiviikonloppu. Mahdollisuuksia osallistua yhdessä kesäkursseille tai kesän aikana järjestettäviin työpajatilaisuuksiin (workshop) selvitetään.

Yhdistyksen vuosijuhlaperinnettä jatketaan järjestämällä vuosijuhlat syksyllä.

Hallituksen kokouksia ja muita virallisia tapahtumia kytketään epävirallisempiin jatkotapahtumiin, jotka palvelevat myös virkistys- ja verkostoitumistoimintaa.

4.6 Muu toiminta

Alumnitoimintaan pyritään jatkamaan.

Pitkään valmistelussa ollut uusien t-paitojen tilaus toteutetaan heti vuoden alussa.

Ideoita, joita voi hyödyntää mikäli resurssit riittävät:

    Jäsenkysely muista toimintatoiveista
    Kiertopalkinto suomalaiselle käytettävyysvaikuttajalle tms.
    Infopaketti www-sivuille lopputyön tekemiseen: mistä aloittaa? 


5 YHTEISTOIMINTA MUIDEN TAHOJEN KANSSA

Yhteistyötä Käytettävyyskoulun kanssa jatketaan tänäkin vuonna. Opetuksen kehittämisasioissa ollaan myös yhteydessä Käytettävyyskouluun. Tänä vuonna jatketaan yhteistyötä Sigchi Finlandin kanssa, joka on suomalainen ihmisen ja tietotekniikan vuorovaikutuksen osaajien yhdistys. Erityisesti tiedonvälitystä yhdistysten välillä parannetaan. Yhdistysten yhteistoiminnassa pyritään järjestämään toimintaa, josta molempien yhdistysten jäsenet hyötyvät.