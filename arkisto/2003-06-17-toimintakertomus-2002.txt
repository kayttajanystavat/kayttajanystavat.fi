Käyttäjän ystävien toimintakertomus vuodesta 2002

Käyttäjän ystävät ry
17.6.2003

Tämä toimintakertomus on Käyttäjän ystävät ryn (KäY) historiassa toinen; vuosi 2002 oli yhdistyksen toiminnassa ensimmäinen kokonainen vuosi.

YHDISTYKSEN VIRALLISTAMINEN

Kuten jo ensimmäista toimintavuottakin, vuotta 2002 leimasivat edelleen monenlaiset toimenpiteet yhdistyksen saattamiseksi sille kuuluvaan asemaan. Helmikuussa 2002, pitkän yleiskokousrumban jälkeen, Patentti ja Rekisterihallitus (PRH) hyväksyi viimein Käyttäjän ystävien hakemuksen ja täten yhdistyksestä tuli virallinen rekisteröity yhdistys (ry).

Rekisteröitymisen onnistuttua seuraavana vuorossa oli Teknillisen korkeakoulun ylioppilaskunnan (TKY) kerho-statuksen hakeminen. Pitkällisen ja monivaiheisen prosessin jälkeen Käyttäjän ystävät -yhdistys hyväksyttiin viimein syyskuussa 2002 ns. TKY:n kakkosluetteloon eli TKY:n läheisyydessä toimivaksi kerhoksi. Käytännössä tämä mahdollistaa Käyttäjän ystävien listaamisen muun muassa Teekkarikalenterissa. Sen sijaan esimerkiksi rahallisen tuen saamista TKY rajoittaa kakkosluettelossa olevien kerhojen osalta.

HALLITUS

Vuoden 2002 hallitukseen valittiin useampi jo vuoden 2001 hallituksessa toiminut henkilö;

Juha Mox Huuhtanen (puheenjohtajaksi), Matti Helin (rahastonhoitajaksi ja varapuheenjohtajaksi), sekä Petteri Mäki (yritys- ja PR-vastaavaksi). Lisäksi hallitukseen tuli mukaan uutena jäsenenä Antti Salovaara (sihteeriksi).

TOIMIKUNNAT

OPINTOTOIMIKUNTA

Opintotoimikunnan asioita hoidettiin löyhässä yhteistyössä eri koulujen välillä. Taideteollisen korkeakoulun (TaiK) opintoasioista ilmoittamisen hoiti Saija Alaharju, Helsingin yliopiston (HY) kognitiotieteen puolestaan Antti Salovaara. Teknillisen korkeakoulun (TKK) opintoasioita hallitus käsitteli yhteisesti.

Varjo-opinto-opas perustettiin Käyttäjän ystävien www-sivuille ja sinne saatiin vuoden aikana hyvin kuvauksia ja kommentteja keskeisimmistä käytettävyyskoulun kursseista.

Käytettävyyskoulun johtoryhmään Käyttäjän ystävien edustajaksi valittiin Laura Turkki.

KäYn hallitus kävi tervehtimässä HY:n kognitiotieteen uutta professoria, Christina Krausea. Tapaamisessa keskusteltiin myös käytettävyyskoulun ja kognitiotieteen opetusohjelman tulevaisuudesta.

WWW-TOIMIKUNTA

Www-toimikunta (Laura Turkki, Antti Salovaara, Pekka Partanen, Miha Cankar, Tero Liikka ja Juha Huuhtanen) tuotti aktiivisesti sisältöä Käyttäjän ystävien www-sivuille. Vuonna 2001 aloitettua Kirjoitukset-osiota (2001: ranteenlämmittimet, sellon käytettävyys) täydennettiin kertomalla nyrkkeilijän työkalusuojista ja Design for All -verkostosta.

Yhdistyksen www-sivut saivat ulkoasuunsa ja rakenteeseensa kohennusta. Samoin linkkilistaa päivitettiin muun muassa listaamalla alalle tärkeitä konferensseja ja julkaisuja. Sähköpostilistoilla ilmoitetut tapahtumat laitettiin myös www-sivuille näkyviin.

TAPAHTUMATOIMIKUNTA

Tapahtumatoimikunnan vetäjänä toimi Saija Alaharju. Sen toiminta käy ilmi seuraavasta Tapahtumat-osiosta.

TAPAHTUMAT

Käyttäjän ystävät viettivät alkuperäisistä suunnitelmistaan poiketen hyvin rauhallisen kesäloman. Kesätapaamisia ei järjestetty osanottajien ja järjestäjien puutteen vuoksi. Tästä syystä myös Fiskarsin kesäekskursio jäi toteuttamatta.

Alustavista suunnitelmista huolimatta myös vuosijuhla jäi järjestämättä. Todettiin, että alkuperäinen vuosijuhla-aika (toukokuun loppu; perustamisajankohta) on hankala jäsenten osallistumisen kannalta. Vuosijuhla siirretäänkin jatkossa mahdollisesti syksyn puoliväliin.

Käyttäjän ystävät järjesti kaksi ekskursiota vuoden 2002 aikana. Helmikuussa käytiin tutustumassa Datex-Ohmeda:n lääketieteellisiin instrumentteihin ja niiden tuotekehitykseen. Maaliskuussa vierailtiin Elisa Research Center:ssä ja tutustuttiin heidän käytettävyyslaboratorioonsa. Ekskursio Soneralle jäi toteutumatta aktiivisesta yrittämisestä huolimatta.

Perinteikästä opintosaunaa ei järjestetty syksyllä, sillä käytettävyyskoulu piti omat lukuvuoden avajaiset 24.9. TaiK:ssa. Nämä kaksi tilaisuutta olisivat olleet sisällöltään turhan päällekkäiset. KäY osallistui Käytettävyyskoulun avajaisten suunnitteluun. Avajaisia sähköisti muun muassa elävän mallin piirustussessio.

Lokakuussa KäY vieraili kahdessa museossa. Museot olivat Designmuseo ja Rakennustaiteen museo *)

Lokakuussa järjestettiin myös keskusteluilta käytettävyyskonsulttityöstä. Paikalle kutsuttiin puhujia käytettävyyttä ja käyttäjäkeskeisyyttä konsultoivista yrityksistä. Paikalla puhumassa oli loppujen lopuksi Jarmo Parkkinen (Adage) sekä Jaakko Villa (Oujee). Koska moni yritys ei päässyt paikalle (Finndesign, Accenture, Morning Digital Design, User First Design ja Interacta), päätettiin pitää vastaavankaltainen tilaisuus keväällä.

MUU TOIMINTA

TKK:n opintojen tukisysteemille (OTUS) tehtiin käytettävyysarviointeja ja parannusehdotuksia. Työryhmässä oli mukana Laura Turkki, Liina Poropudas, Miha Cankar ja Petteri Mäki. Myöhemmin Marjo Kuusela palkattiin kehittämään käyttöliittymää työryhmän ehdotusten pohjalta.

Vuoden aikana pidettiin myös muutamia vapaamuotoisia jäsentapaamisia.

-----

Vuosi 2002 oli Käyttäjän ystäville hyvä vuosi; lähes kaikki suunnitellut tapahtumat järjestettiin vuoden aikana. Nyt kun aikaa ja resursseja kuluttavat viralliset kiemurat on saatu hoidettua, vuodelle 2003 haasteena on muun muassa jäsenistön entistä laajempi aktivoiminen KäYn toimintaan.


Käyttäjän ystävien puolesta,

_____________________________

Juha Mox Huuhtanen, puheenjohtaja

*) Designmuseossa (entinen taideteollisuusmuseo):
Unta vai totta - Carrera Y Carreran helmiveistoksia sekä maailman puu

Suomen rakennustaiteen museossa:
Arkkitehti Frank Gehryn Walt Disney Concert Hall:in suunnittelu ja muita töitä, sekä Reima ja Raili Pietilän töiden pienoismalleja.